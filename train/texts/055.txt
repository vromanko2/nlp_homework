У когось є гарний альбом,
У мене є хітова композиція...
Комусь зробили комплімент,
Мені – вигідну пропозицію...
Хтось – відсталий користувач,
Я – продвинутий юзер...
У когось є талант,
У мене є продюсер...

Приспів:
Я написав прекрасну пісню
За пару годин,
У хіт-парад її протиснув –
Номер один.
А ти не парся і не кисни –
Проголосуй!
Попсуй усю непопсу,
Але попсу не попсуй!

Кому потрібні тексти й мелодії,
Коли у світі панують технології?
Нове життя диктує закони,
Пісні не потрібні, потрібні рінгтони,
Хай композитори пріють в консерваторіях,
Їх не пустять на свою територію.
Ніхто не вистоїть проти системи –
Тут усе схоплено, тут свої схеми.

Приспів

Мені завжди раді, бо я – в хіт-параді!
Я сидітиму тут при будь-якій владі,
На моральний тиск я клав анероїди,
Головне, щоб моє табло світили таблоїди!
Заради успіху, за найменшого знаку,
Полижу, покажу, або й підставлю сраку,
Я – типовий продукт нової ери,
Все віддам на вівтар кар’єри!

Приспів

У правому кутку рингу – творчість,У лівому – комерція,
Рефері давно куплений, глядачів рухає інерція,
Творчість імпровізує, шукає варіації,
У комерції – потужна техніка та проплачені ротації.
Творчість наносить удари, рухається постійно,
Але все це з репертуару "лобом о стіну".
Комерція перемогла ще в першому раунді –
За повідомленнями ЗМІ творчість давно в нокауті.

Але попсу не попсуй! (4)