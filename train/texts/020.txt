Як приємно осіннім вечором
Увімкнути улюблену музику,
Заварити гарячого чаю
Та сидіти з цікавою книжкою...
Як чудово осіннім вечором
Подзвонити коханій дівчині
І сказати – давай зустрінемось,
Я так скучив за твоєю ніжністю!

Вечір осінній – вологий, туманний,
Дивний, чарівний, хмільний, довгожданний,
Милий, бентежний, лукавий, таємний,
Пізній, бажаний, ласкавий, приємний...
Вечір осінній – відвертий, зухвалий,
Збуджений, дикий, палкий, небувалий,
Щирий, невтомний, жагучий, грайливий,
Лагідний, тихий, спокійний, щасливий...

Та буває осіннім вечором
Не потрібна ніяка музика,
Чай гидкий та смердить помиями,
А книжки – наче дурнями писані...
Все тому, що осіннім вечором
Та, яку називав коханою,
Не чекає нової зустрічі,
Не дарує своєї ніжності!

Вечір осінній – нестерпний, тягучий,
Сірий, самотній, порожній, гнітючий,
Мокрий, змарнілий, нещадний, тоскливий,
Клятий, жахливий, підступний, зрадливий...
Вечір осінній – нервовий, панічний,
Згубний, зловісний, страшний, істеричний,
Темний, жорстокий, пекучий, пекельний,
Згаслий, тупий, безнадійний, смертельний...