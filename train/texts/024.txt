Приспів:
Він та вона – двоє в океані, відчуття незнані...
І весь довколишній світ ніби в тумані...
Обоє в критичному стані...
Такі от вихідні дані... Вихідні дані. (весь куплет – 2)

Як зустрілися вони – ніхто не знає.
Просто відбилися від своєї суспільної зграї,
Просто йшли й перетнулися в натовпі,
Один погляд, вибух – і на тобі!
Перепрошую, котра година, не скажете?
І в хід пішли годинники, мобільники, інші гаджети.
А вночі він не спить, і вона нервово на стежі.
Знайшли одне одного в соціальній мережі...

Приспів

Коли вперше з’явилися разом, усі були здивовані.
А потім – штучні посмішки, насмішки приховані.
Який знайомий сюжет – класичні Ромео і Джульєтта,
Можливо, цього разу все закінчиться гарно?
Та де там! Не та планета, не ті розклади у соціумі,
Ось тут усі ми, хороші, на протилежному боці – вони.
Всі на них позирають скоса, удавано-байдуже...
Ось тільки вони чомусь щасливі,
А всі решта якось не дуже...
Він з неї очей не зводить, вона відповідає взаємністю.
Будь-яку примху виконують з приємністю.
А сірі маси довкола бризкають чорною заздрістю –
Немає місця в серцях для чужої радості.
Раптом щось впало й розбилося – поганий знак!
І все одразу пішло кудись не туди і якось не так.
І хай навіть світ не бачив гарнішої пари,
З усіх боків посипалися болючі удари.
Чутки, плітки, наклепи, поради,
Хтось десь помітив безперечні ознаки зради.
За все в житті доводиться платити, іноді надто дорого.
Він загубив друга, вона втратила подругу.

Приспів

І хто сказав, що щастя забагато не буває?..
Любов не помічає часу, за це час її вбиває.
І знову ніхто не знає, що буде далі.
Хто отримає смертельні рани, хто – на груди медалі.
Ходи невдалі залишали бажати кращого,
Вона щось пропонувала, він запитував – нащо?..
І чим би все не скінчилося – це не їхня вина,
Що опинилися в океані без рятівного кола, без човна...

Приспів